---
layout: post
title: 'Alla är bra på något.. '
tags: [humor,in-swedish]
redirect_from: /blog/archive/2006/04/27/alla-r-bra-p-ngot-
---

*..själv är jag bra på att göra illa mig så att det gör ont.*

Det började redan när jag var liten. Jag tog trehjulingen och gasade på
nedför grannens garagenedfart, och fick vid slutet av backen en högst
konkret demonstration av hur det känns när en massa i rörelse (min
kropp, mer konkret personifierad av mitt huvud, eller mer precist, min
panna) möter ett fast föremål.

*BONK*. In och sy på akuten. **Aj**.

Några år senare, en valborgsmässoafton, så samlade jag upp pinnarna till
de raketer som skjutits upp. Sommarkvällen var ljus, och pinnarna var
som gjorda att användas som pilar till min pilbåge. Jag vässade och
provskjöt. Tyvärr visade det sig att pinnen var av rätt kass kvalitet,
så en flisa, ca 10 centimeter lång och kanske nån halvcentimeter på
bredaste stället, ytterst vass i ändarna, frigjorde sig och gick in i
mitt vänstra pekfinger, och sen ut genom samma finger, en bit ut.

In och sy på akuten. Det jag minns bäst är att när lokalbedövningen
behövde ökas på så kom bedövningsmedlet ut genom hålet där de sprutat in
bedövningsmedel första gången. Man minns så konstiga saker. **Aj**,
förresten.

Ytterligare några år senare, troligen på mellanstadiet, så skulle en
kompis till mig kasta en sån där trekant som man har när man spelar
biljard till mig. Jag har osannolikt dåligt bollsinne så jag lyckades
naturligtvis inte fånga den, utan i stället hamnade den precis under
mitt ena öga, och detta dessutom med en vass kant (naturligtvis enda
vassa kanten).

Fett med blod. Tror det räckte med tejp hos distriktssköterskan den här
gången. **Aj**.

Sen gick det en massa år utan några så spektakulära olyckor att jag
kommer ihåg dem. Det ändrade på sig när jag började åka Inlines..

Mina Inlines har skosnören med ett lås på vardera sidan vilket gör att
man drar fast och låser snörena, och så behöver man inte knyta
skosnörena så jättenoga. Eller jo förresten, det är just det man bör
göra, har jag lärt mig..

En dag när jag var ute och åkte så släppte skosnöret på vänster inline
och började hänga efter. Jag märkte väl inte så mycket av det, förrän
skosnöret fastnade i hjul nummer två på höger inline.

*TVÄRSTOPP*, och en snabb lektion i hur det känns att flyga i en
ballistisk bana. Ont i höger axel. Kunde inte sova på höger arm på ett
år ungefär, men det har gått över nu.. **Aj**.

Cykla har jag alltid gillat att göra. Det har förstås gett upphov till
och annat skrapat knä, men roligast var nog när jag fick en spricka i
vänster strålbenshuvud när en dumt placerad gatstenskant attackerade
mitt framhjul så att jag drog ikull och troligen fick styret hårt över
vänsterarmen.

Det tog en fem minuter eller så, så var hela armen stel. Sjuktaxiresan
var det mest smärtsamma jag varit med om tills dess, varje litet gupp
gjorde ont som f-n! **Aj**

Dessutom var det fredag kväll, och både jag och min stackars flickvän
som var med tänkte att här får vi väl vänta hela natten, men tydligen
var det en sån där fredag som händer en gång vart tionde år då
personalen går och har tråkigt för att det inte händer något. Var på
hemväg efter 1½ timme med stränga order om att inte göra några tunga
lyft de närmaste tre-fyra månaderna.

Två månader flyttade jag och flickvännen ihop. Fast jag bar ju inte så
mycket, förstås..

Ytterligare en minnesvärd händelse var Inlinesolyckan för något år sedan
på väg hem från flygfältet. Det var tidigt på säsongen, så jag hade inte
riktigt vanan inne, och för sent ser jag att asfalten är borta i en
knapp meter för att någon varit och lagt en kabel.

Landar på vänster höft och tar emot med vänster arm. Rullar ned i gräset
i diket och känner att något är mycket mycket fel i armen. Axeln har
liksom försvunnit. Där det brukar vara en nittiograders vinkel mellan
axeln och vänster arm, så är det inte det, utan axeln går liksom direkt
över i arm. Och ont gör det, något så förbannat. **Aj**

Ringer sambon. Låter enligt uppgift oerhört ynklig. Hon kommer i bil,
men vi lyckas inte få upp mig i stående ställning. Ringer 112 och
berättar läget. De skickar en ambulans.

Ambulansen kommer efter en halv evighet ungefär. Det första killen säger
när han stiger ur är:

*JAHA, OCH HÄR ÅKER VI UTAN HJÄLM!"*

Så.. vänligt. Han konstaterar att axeln förmodligen är ur led.

Ambulansvårdaren vet var man ska lyfta för att få upp mig i ambulansen,
och nu vidtar en ännu mer smärtsam resa än den i taxin något år
tidigare, särskilt som någon vis person bestämt sig för att det ska vara
vägarbete stora delar av den väg som alla ambulanser måste åka.

Kommer in på akuten och får ganska träffa en sköterska som med något
vilt i blicken frågar *"Ska'ru ha lite smärtis?"*, varpå hon skjuter in
något i vänster arm som gör att det blir alldeles kallt i hela venen,
varpå världen blir otroligt mjuk, skön och smärtfri, och lite rosa.
Ahhhh.. MORFIN!

Sen rullar de in mig i gipsrummet och snackar glatt om att nu ska jag
minsann få lustgas. *"Det är jättekul, jag fick det när jag hade brutit
benet!"* säger den ena sköterskan. *"Du kommer att skratta hela tiden
och inte komma ihåg någonting"* säger den andra. Låter ju klart
lockande.

Tyvärr ploppar axeln i av sig själv när jag väl lyckas ligga på mage och
kan lägga ned armen och dra lite i en tyngd, så jag missar det riktigt
grova knarket. Klart besviken. Är man väl på akuten så vill man ju ha ut
så mycket knark som möjligt för skattepengarna.

En vecka senare var det planerat att vi skulle flytta igen. Nä, jag
gjorde inte så mycket den gången heller..

Vad lär man sig av det här? Jo, att man inte lär sig.

